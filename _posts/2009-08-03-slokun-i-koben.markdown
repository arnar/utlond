---
layout: post
title: Slökun í Köben á enda
---
Jæja, nú eru innan við 10 tímar þar til flogið verður af stað til Þýskalands.
Þar er námskeið næstu tvær vikurnar, sem verður vonandi mjög gott kikkstart inn
í námið í Gautaborg.

Síldin á föstudagskvöld var ljómandi góð. Eftir matinn, sem var í seinna fallinu,
fórum við á hverfispöbbinn hjá Heiðari og Bergrúnu. Það var afskaplega trevlig (kósý)
staður sem er aðeins opinn frá sex til tíu á föstudags- og laugardagskvöldum. Það má
margt gott segja um Íslendinga, en ég sá ekki fyrir mér að íslenskur kráareigandi
gæti verið svona nægjusamur. Þar sem okkur var eðlilega hent út snemma, þá fórum við
heim, í þetta skiptið í annað spil sem krafiðist smá óhlutbundinnar athyglisgáfu.
Við gerðum því nákvæma rannsókn á áhrifum áfengis á slíkar og aðrar gáfur. Við bíðum
nú niðurstaðna, en tölfræðin eru í vinnslu hjá Bergrúnu.

Við Willard læddumst svo út ninja-style á laugardagsmorgunn og vorum komnir til
Köben um hádegi, eftir slitrótt meðvitundarleysi í lestinni. Þá voru pabbi og co á
leiðinni út á strönd svo við drifum okkur bara með á 
[Fimmeyringinn](http://www.tripwiser.com/trip_thing_to_do-Femren_Amager_Denmark?itiNodeId=8a8c80fd1a9a90da011ac18b18894014&eType=activity). 
Þar hittum við margt gott fólk,
sleiktum sólksinið að íslenskum sið og horfðum yfir til fyrirheitna landsins.

![Horft til Svíþjóðar](/photos/fimmeyringur.jpg)

Eftir þetta tók við mikil andleg slökun í þrjá daga. Án þess að setja það í neinn
fallegan búning, þá svaf ég bara fram yfir hádegi (ólíkt mér, ekki satt?) og tók
svo hlutunum rólega eftir hádegið, m.a. við að koma þessari þvælu (*e. blog*) í
gang. Í gær var reyndar úrvalsveður, en heimilisfólkið hér kaus að njóta hans í
gegnum gler til heiður öðrum innipúkum. Mér finnst alltaf jafn gaman að koma hingað
undir álmtrén til þeirra.[^1] því hér er ekki til stress. Fyrir mig eru nokkrir dagar
í heimsókn hér alltaf eins og slökunardvöl á heilsuhæli.

[^1]: Það eru reyndar engin álmtré hér lengur, en gatan heitir *Under Elmene*.
      Hér er reyndar verið að grafa [mjög flotta holu](http://ing.dk/artikel/82710-parker-din-bil-i-en-fuldautomatisk-elevator).

Ég pældi aðeins í fararkostum til að nota í Gautaborg, sér í lagi reiðhjólum. Ég
held að [þetta hérna](http://www.raleighbikes.dk/sites/kampange_sprite_alu_herre.html)
sé málið. Hefur einhver vit á svona? Ekki ég nefnilega..

Í kvöld buðu pabbi og Elín upp á herramannsmat, grísasteik með sósu a la gamle-far.
Andri kom í mat, en hann er í Kaupmannahöfn þessa dagana og jafnvel að spá í að flytja
hingað. Þetta var í fyrsta skipti sem við borðum öll saman þrjú systkinin, og reyndar var
það fjórða með á sinn hátt líka :)

Pabbi ætlar svo að skutla okkur Willard út á flugvöll í fyrramálið. Þar sem við komum
frekar snemma til München þurfum við að drepa tímann þar í einhverja tíma, því ef við
komum fyrir fjögur til Marktoberdorf (um 1-2 klst í lest frá München) þá þurfum við
bara að bíða því innskráning í námskeiðið opnar ekki fyrr. Vonandi verður ekki rigning...

Bless í bili!
