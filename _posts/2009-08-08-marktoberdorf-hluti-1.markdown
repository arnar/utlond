---
layout: post
title: Marktoberdorf hluti 1
todo:
    - Google maps linkur á Marktoberdorf
---
Nú er um það bil hálfnaður sumarskólinn hérna í 
[Marktoberdorf](http://maps.google.com/maps?q=marktoberdorf&oe=utf-8&client=firefox-a&ie=UTF8&split=0&ei=mzKASqr3Ksb0_Aa8g53oBw&ll=47.790555,10.618286&spn=0.222355,0.593262&z=11&iwloc=A).
Hér er bara internetsamband
í einni stofu, og það bara seinnipart dags og fram á kvöld. Það er reyndar bara ágætt,
það er alveg nóg að gera hérna annars. Sumarskóli gengur út á að sitja fyrirlestra
á daginn, frá hálf-níu til hálf-eitt og svo aftur frá hálf-þrjú til fimm. Þess á milli
reynir maður að kynnast fólkinu (hér eru um 85 nemendur og 10 kennarar), yfir matarborðum,
í inni- og útisporti og bara hvað sem fólki dettur í hug.

Við lentum í München snemma á þriðjudagsmorgunn. Í rúllustiganum á flugvellinum hittum við
Jonas, en hann er nemi í sama hóp og við í Chalmers. Það opnaði ekki fyrr en klukkan eitt í
sumarskólanum svo við röltum aðeins um München áður en við tókum lestina (hér er hægt að
kaupa lestarmiða fyrir €28 sem gildir fyrir fimm manns í 24 tíma, í allar lestar í
Bæjaralandi, þar með talið neðanjarðarlest og strætó í München). Við enduðum á 
[Marienplatz](http://www.google.com/search?q=marienplatz)
þar sem var einhver skrúðganga en við settumst frekar niður og fengum okkur pönnukökur.
Flestir staðir sem við sáum virðast snúast um local bjór sem
heitir Hacker Pschorr, sem okkur fannst mjög viðeigandi á leiðinni á öryggisnámskeið.

![Á Marienplatz í München](/photos/hacker.jpg)

Í Marktoberdorf fer skólinn fram í byggingum menntaskóla (eða *gymnasium*, veit ekki alveg
hvað það er). Hér er virkilega flott heimavist með aðstöðu í allt sem manni gæti dottið í
hug. Ég spilaði körfubolta í fyrsta sinn í 12-14 ár og beyglaði á mér puttann sem er núna
hættur að vera bláflekkóttur og orðinn gul- og grænflekkóttur í staðinn. Í gærkvöldi var
Oktoberfest stemmning, en hér var grillað og snætt undir lifandi 
lúðrasveit í bæjaralenskum þjóðbúningum.
Á sunnudag er frí og þá er planið að fara upp í Alpana (30 km héðan) í fjallgöngu
eða að skoða gamla kastala.[^1]

[^1]: Sunnudagur er auðvitað löngu liðinn þegar einhver annar en ég les þetta, ástæðan er
      að hér er bara kveikt á nettengingu seinnipartinn og hún er í þokkabót svo léleg
      að fólk nennir að gera fátt annað en að sækja póstinn sinn. Það er reyndar ekki svo
      alslæmt, flestir sem eru hérna hafa gott af smá netpásu :)

Það eru fleiri hérna frá Chalmers, Andrei leiðbeinandinn okkar og Josef, sem er post-doc
í sömu grúppu. Ég er búinn að hanga svolítið með Jonasi og Josef og bögga þá með allskonar
spurningum um sænsku. 
Ég fór með Josef í labbitúr í fyrradag og við fundum kofann
hennar Heiðu (já, ég fattaði hvað þetta var kjánalegt þegar ég þurfti að útskýra fyrir Josef).

![Þetta er ekki kofinn hennar Heiðu](/photos/marktoberdorf-tun.jpg)

Annars bara bless í bili.. nema eitt í lokin, það *víst* heitir Toff*if*ee. Þeir taka
það til sín sem eiga.

![Sönnunargagn nr. 1](/photos/toffifee.jpg)


