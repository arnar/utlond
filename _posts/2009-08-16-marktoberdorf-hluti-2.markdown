---
layout: post
title: Marktoberdorf hluti 2
---
Síðasta Sunnudag var frídagur í sumarskólanum. Við úr Chalmers, fyrir utan Jonas,
ákváðum að fara í skoðunarferð í tvo kastala sem eru hérna nálægt,
[Neuschwanstein](http://en.wikipedia.org/wiki/Neuschwanstein_Castle) og
[Hohenschwangau](http://en.wikipedia.org/wiki/Schloss_Hohenschwangau). Sá fyrrnefndi
er fyrirmyndin að [Disney kastalanum](http://en.wikipedia.org/wiki/Cinderella_Castle).

Dagurinn var mjög fínn, við tókum lest um morguninn. Það er mjög ódýrt að taka lest
í Bæjaralandi, sérstaklega ef maður er í hóp því þá er hægt að kaupa s.k.
*Bayern ticket* sem er miði sem gildir í allar lestar í Bæjaralandi fyrir fimm
manneskjur í 24 tíma, og slíkur kostar tæpar 30 evrur. Við tókum lestina til
[Füssen](http://en.wikipedia.org/wiki/Füssen) og löbbuðum þaðan til Hohenschwangau.
Við Josef ætluðum fyrst að hjóla alveg frá Marktoberdorf, með hópi sem leigði hjól þar,
en við vorum aðeins of seinir í það því Andrei fékk síðsta hjólið af hjólaleigunni. Við
enduðum fimm saman (því við vorum á sama lestarmiða) yfir daginn. Willard byrjaði strax
á því að fá sér ís, en okkur reiknaðist til að hann hefði fengið sér eina sex á jafn
mörgum tímum.

![Númer tvö](/photos/is.jpg)

Svæðið þarna í kring er verulega fallegt og ég er ákveðinn í að fara þangað einhverntíman
aftur með hjól og tjald. Það eru hjólastígar út um allt og greinilega vinsælt hjá
Þjóðverjum að ferðast um þetta svæði.
Þetta er alveg undir Ölpunum og vötnin og árnar sem renna úr þeim
eru mögnuð á litinn.

![Á leiðinni frá Füssen til Hohenschwangau](/photos/fussen.jpg)

Kastalarnir tveir eru magnaðir, sérstaklega Neuschwanstein. Hann var byggður af Lúðvík II
konungi af Bæjaralandi. Reyndar var hann aldrei alveg kláraður því Lúðvík var dæmdur
geðveikur 1886, að því er virðist til að koma honum frá völdum (hann var augljóslega
svolítið klikkaður eins og má sjá á kastalanum, en ekki endilega geðveikur). Lúðvík
var aðdáandi Wagners og þeir voru góðir vinir. Í kastalanum er svefnherbergi fyrir
Wagner og píanóið hans stendur þar enn. Það furðulegasta var samt gervi-hellir, en Lúðvík
sat þar og hlustaði á tónlist Wagners sem kom gegnum göng úr næsta herbergi.

![Neuschwanstein kastalinn](/photos/neuschwanstein.jpg)

Eftir kastalaskoðun fórum við upp á brú sem er yfir mikið gljúfur við hliðina á
Neuschwanstein. Þaðan er virkilega flott útsýni að kastalanum, ef ekki væri fyrir
stillansa á þeirri hlið. Við fórum svo og fengum okkur að borða í beirgarten og
tókum rútuna til baka til Füssen. Þar hittum við fleira fólk og röltum um bæinn áður
en við fengum okkur að borða á ítölskum veitingastað. Það var ýmislegt skemmtilegt
að sjá þarna og ég mun setja myndir inná flickr, en það er ekki hægt annað en að
láta þessa fylgja með hér...

![Uhm..](/photos/donahundur.jpg)

----

Á mánudag voru tónleikar með [Quadro Nuevo](http://www.quadronuevo.de/) sem komu
á óvart. Ég átti von á venjulegu djassbandi, en Quadro Nuevo eru arfagóðir tónlistarmenn
sem taka mikil áhrif frá Austur-Evrópu. Gítarleikarinn var reyndar ekki á staðnum því hann
slasaðist illa í umferðarslysi, en í hans stað var hörpuleikari sem spilaði á hörpuna
eins og hún væri gítar, píanó, trommusett og bassi.. allt á sama tíma.

Á þriðjudaginn var síðan hinn árlegi fótboltaleikur milli þáttakenda sumarskólans og local
fótboltaliðsins í Marktoberdorf. Hvað gerist þegar lið af tvítugum tölvunördum keppir við
fimmtuga Þjóðverja með yfirvaraskegg? Leikurinn fór níu-þrjú, þið getið giskað á hvor vann.

![FC Marktoberdorf](/photos/fcmarktoberdorf.jpg)

Eftir hádegi á miðvikudag var farið með allan hópinn í rútu upp í Alpana þar sem við tókum
kláf upp á [Fellhorn](http://www.fellhorn.de/). Þar fórum við í fjallgöngu eftir hrygg sem
markar landamærin milli Austurríkis og Þýskalands. Stígurinn sjálfur er ofan á hryggnum og
mestalla leiðina er það því þannig að maður stígur með vinstri fótinn á Austurríki og þann
hægri á Þýskaland. GSM símarnir okkar píptu í tíma og ótíma því við vorum endalaust að fá
SMS sem sögðu til skiptis *"Velkomin til Austurríkis"* og *"Velkomin til Þýskalands"*.

![Andrei þræðir landamærin](/photos/andreionborder.jpg)

Í gær, laugardag, fóru flestir heim en dagskránni í sumarskólanum lauk á hádegi. Það voru
nokkrir sem fara heim í dag eins og við. Við fórum eftir hádegismatinn að vatni hér í
nágrenninu og syntum smá, og lágum svo bara mestallan daginn á bakkanum og hlustuðum m.a.
á íslenska tónlist. Það var góð slökun eftir frekar aktívar vikur og lítinn svefn. Í morgun
vöknuðum við svo klukkan fimm til að taka rútuna til München, því einhver (Josef) átti flug
svona snemma. Við Willard áttum ekki flug fyrr en seinnipartinn svo við fórum með Christopher
frá Oxford inn í München. Þar hittum við Aaron frá Pennsylvaníu og fórum með þeim á 
[Pinakothek der moderne](http://www.pinakothek.de/pinakothek-der-moderne/englisch/englisch.htm)
sem er mjög skemmtilegt safn.

![Aaron í Pinakothek](/photos/pinakothek.jpg)

Ég man síðan lítið eftir lestarferðinni, fluginu og rútunni hingað heim, enda sváfum við
Willard báðir nánast alla leiðina. Á morgun kemur svo gámurinn með dótinu okkar svo þá
verðum við að láta hendur standa fram úr ermum.
