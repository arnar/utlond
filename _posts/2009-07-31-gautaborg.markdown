---
layout: page
title: Undirbúningur í Gautaborg
---
Hæ. Hugmyndin er að reyna að skrifa svolítið hér, kannski um ferðir mínar, flutninginn
og lífið í Gautaborg, en aðallega bara um ekki neitt. Tilgangurinn er að reyna skrifa
smá íslensku, sem ég hef lítið gert af síðan í menntaskóla, og eins til að halda smá
dagbók fyrir sjálfan mig. Ef vera skyldi að einhverjir aðrir hafa áhuga á því að lesa 
þetta, þá er það líka bara í góðu lagi.

Við Willard flugum á miðvikudagskvöld (núna er föstudagur) frá Íslandi, en gámurinn með
draslinu okkar lagði af stað fyrr um daginn. Fluginu okkar hafði verið seinkað (þó með
löngum fyrirvara) þannig að við lentum í Kaupmannahöfn rétt fyrir klukkan fjögur á
fimmtudagsmorgunn. Pabbi kom og sótti okkur á Metro stöðina við Amagerbro og skutlaði
okkur á aðajárnbrautarstöðina þar sem við áttum lest til Gautaborgar klukkan sjö.

Í Gautaborg höfum við gist hjá eðalparinu Heiðari og Bergrúnu, sem ég fann í gegnum
[CouchSurfers](http://www.couchsurfing.com/) vefsíðuna en þau hafa búið hérna í ár við
meistaranám í stærðfræði við Gautaborgarháskóla. Þau tóku afskaplega vel á móti
okkur, það er núll vesen við allt og þau eru bæði rólyndisfólk og einstaklega
vinsamleg. Það er mikil snilld að hafa góðan félagskap og þau eru búinn að vera
mjög þolinmóð að fræða okkur um sænskar sérviskur :)

Við Willard fórum í gær í sænska skattinn og skráðum okkur inn í landið til að fá
sænska kennitölu, en hún er nauðsynleg í nánast allt s.s. bankaviðskipti, tryggingar og
þess háttar. Við fórum svo og hittum Hossein, sem ætlar að leigja okkur íbúðina sína
fram í desember. Íbúðin var til allrar hamingju nokkuð stærri en ég hafði ímyndað mér,
enda erum við (aðallega ég) með heilan haug af dóti með mér í gámnum. Ég var búinn að
kanna leigu á geymsluplássi, en það lítur út fyrir að þess gerist ekki þörf. Hossein
var með alla pappíra sem við þurftum að skrifa undir í íbúðinni, og hann ætlar bara
að sjá um allt sem þarf, þ.e. að ganga frá málum við fyrirtækið sem á stúdentaíbúðirnar.
Við gengum því frá öllu sem við þurftum að gera í Gautaborg bara í gær.

Við fórum svo með Bergrúnu og Heiðari á mjög góðan indverskan veitingastað í gærkvöld.
Eftir það fórum við bara heim og Willard dró upp [Munchkin](), sem er stórfurðulegt
spil sem... uh, já.. þið verðið bara að prófa. Þar sem það var ekkert meira á planinu í
dag sváfum við fram undir hádegi, sumir lengur en aðrir. Gestgjafar okkar báru fram
morgunmat eins og á fínasta hóteli og ég fékk mér súrmjólk með [jarðgubbi](). Við tókum
svo ferjustrætó yfir í Haga þar sem þau sýndu okkur skemmtilegar göngugötur og
[Skanse Kronan](), sem er gamall varðturn til að verjast dana-andskotunum. Við settumst
svo inná kaffihúsið [Tinni]() sem var mjög næs. Bergrún og Heiðar buðu okkur svo til
þeirra í kvöldmat og fyrir valinu varð síldarhlaðborð uppá sænska vísu. Núna sitjum
við í slökun, Bergrún les handbók um Íslendinga og Willard og Heiðar eru að explora
sérkennilega tónlist á netinu. Þeir sem þekkja Willard vita að orðið *sérkennilega*
er ekki skrifað hér uppá punt.

Við Willard eigum svo bókaðan lestarmiða til baka til Kaupmannahafnar í fyrramálið
klukkan átta.

---

Ég kann virkilega vel við Gautaborg svona við fyrstu kynni. Það er á einhvern hátt mjög 
afslappaður og góður andi hérna. Þrátt fyrir rigningu, rok og frekar óspennandi veður, 
þá er samt gott að vera hér og það er frekar auðvelt að gleyma því að maður er ekki
heima hjá sér. Ég hlakka mikið til að vera búinn að koma mér endanlega fyrir í minni 
eigin íbúð, en markmiðið er að vera búinn að því fyrir lok nóvember.


