---
layout: post
title: Undirbúningur í Gautaborg
---
Hæ. Ertu að spá í af hverju þú ert að lesa þetta? Ef já, þá ættirðu sennilega að skoða
[eitthvað skemmtilegra](http://www.airsicknessbags.com/). Hér eiga aðeins þeir erindi
sem hafa einkennilegan áhuga á mínum málum.

Við Willard flugum á miðvikudagskvöld (núna er föstudagur) frá Íslandi, en 
gámurinn með draslinu okkar lagði af stað fyrr um daginn. 
Ónefnt flugfélag seinkaði í annað sinn fluginu mínu, en það bakaði mér sem
betur fer ekki jafn mikil vandræði og síðast. Við lentum í þetta skiptið þegar
klukkan var langt gengin fjögur um morguninn, við áttum bókaða lest til Gautaborgar
klukkan 7. Á metrostöðinni beið pabbi óvænt eftir okkur á flottum Benz '82.
Við rúlluðum bara beint á lestarstöðina þar sem við umpökkuðum aðeins og skildum
mestallt eftir í rúmgóðu skottinu. Sú tilfinning nagaði mig að ég væri að gleyma
einhverju mikilvægu.

Í Gautaborg höfum við gist hjá þeim Heiðari og Bergrúnu, en þau eru 
[sófabrimarar](http://www.couchsurfing.com/). Það var töluverð heppni að finna
þau, því ekki eru þau aðeins indælir gestgjafar sem voru til í að bjóða tveimur
ókunnugum körlum heim til sín, heldur eru þau líka stærðfræðingar við framhaldsnám
í Gautaborgarháskóla og eðalnördar eftir því.
Það er mikil snilld að hafa góðan félagskap og þau eru búinn að vera
mjög þolinmóð að fræða okkur um sænskar sérviskur :)

![Heiðar og Bergrún](/photos/heidar_bergrun.jpg)

Í gær heilsuðum við uppá sænska skattinn og sóttum um kennitölu, en án hennar
er maður frekar ómerkilegur hér. Eftir það hittum við leigusalan okkar, en íbúðin
er sem betur fer ekki alveg jafn lítil og ég hafði ímyndað mér út frá myndum. Það
er allavega alveg smá séns að allt draslið mitt komist fyrir. Um leið og ég skrifaði
undir samninginn rann upp fyrir mér að ég *hafði* gleymt einhverju mikilvægu í 
Kaupmannahöfn, umslaginu með 10.000 sænskum krónum sem áttu m.a. að vera fyrir fyrstu
leigugreiðslunni. Sjitt. Málið reddaðist þó því Hossein (leigusalinn) rölti með okkur
í hraðbanka þar sem Visa beilaði mig út.

Í gærkvöldi fórum við á mjög góðan indverskan veitingastað niðri í bæ.
Eftir það fórum við bara heim og Willard dró upp 
[Munchkin](http://www.worldofmunchkin.com/game/), sem er stórfurðulegt
spil sem... uh, já.. það er ekki séns að ég geti útskýrt það hér.
Þar sem ekkert var á planinu í dag sváfum við vel fram undir hádegi, 
sumir lengur en aðrir. Gestgjafar okkar báru fram
morgunmat eins og á fínasta hóteli og ég fékk mér súrmjólk með 
[jarðgubbi](http://sv.wikipedia.org/wiki/Jordgubbe). Við tókum
svo ferjustrætó yfir í Haga þar sem þau sýndu okkur skemmtilegt hverfi og
[Skanse Kronan](http://en.wikipedia.org/wiki/Skansen_Kronan), 
sem er gamall varðturn til að verjast jävla dönunum. Við settumst
inn á kaffihúsið [Tinni](http://heroworkshop.files.wordpress.com/2009/01/tintin.jpg) 
sem var mjög næs. Bergrún og Heiðar buðu okkur síðan til
þeirra í kvöldmat og fyrir valinu varð síldarhlaðborð uppá sænska vísu. Núna sitjum
við í slökun áður en við undirbúum matinn, 
Bergrún les handbók um Íslendinga og Willard og Heiðar eru að explora
sérkennilega tónlist á netinu. Þeir sem þekkja Willard vita að orðið *sérkennilega*
er ekki skrifað hér uppá punt.

Við Willard eigum bókaðan lestarmiða til baka til Kaupmannahafnar í fyrramálið
klukkan átta.

